---
title: 'Spese condominiali: opposizione al decreto ingiuntivo e nullità della delibera di approvazione del riparto.'
author: Massimiliano Maenza
type: post
date: 2019-10-07T09:54:20+00:00
url: /spese-condominiali-opposizione-al-decreto-ingiuntivo-e-nullita-della-delibera-di-approvazione-del-riparto/
featured_image: /wp-content/uploads/2019/10/house-366927_1280.jpg
av_cpm_meta:
  - 'a:2:{s:7:"message";s:0:"";s:9:"published";b:1;}'
avopt_banners_inside_post:
  - 'false'
avopt_banners_on_page:
  - 'false'
categories:
  - condominio
tags:
  - nullità delibera
  - opposizione a decreto ingiuntivo
  - Spese condominiali

---
La Corte di Cassazione, con ordinanza interlocutoria del 01 ottobre 2019 n. 2447/19, ha rilevato, in materia di condominio, alcune questioni sulle quali vi è un contrasto giurisprudenziale ed ha trasmesso gli atti al Primo Presidente per l&#8217;eventuale assegnazione alle Sezioni Unite.

### Nullità o annullabilità della delibera che applica criteri errati di riparto delle spese condominio.

Con la prima questione la Corte si chiede se deve considerarsi nulla o annullabile la delibera dell&#8217;assemblea condominiale che, episodicamente, violi i criteri (legali o convenzionali) di ripartizione delle spese. Sul punto, l&#8217;ordinanza richiama la **Cass. S.U. 7 marzo 2005 n. 4806**, secondo la quale in tema di condominio degli edifici, debbono qualificarsi **nulle** le delibere dell&#8217;assemblea condominiale:

  * prive degli elementi essenziali;
  * con oggetto impossibile o illecito (contrario all&#8217;ordine pubblico, alla morale o al buon costume); 
  * con oggetto che non rientra nella competenza dell&#8217;assemblea;
  * che incidono sui diritti individuale sulle cose o servizi comuni o sulla proprietà esclusiva di ognuno dei condomini;
  * comunque invalide in relazione all&#8217;oggetto;

debbono, invece, qualificarsi **annullabili** le delibere 

  * con vizi relativi alla regolare costituzione dell&#8217;assemblea;
  * adottate con maggioranza inferiore a quella prescritta dalla legge o dal regolamento condominiale
  * affette da vizi formali, in violazione di prescrizioni legali, convenzionali, regolamentari, attinenti al procedimento di convocazione o di informazione dell&#8217;assemblea;
  * genericamente affette da irregolarità del procedimento di convocazione;
  * che violano norma richiedenti qualificate maggioranze in relazione all&#8217;oggetto.

Le S.U., in tale occasione, aderirono alle tesi secondo cui, _&#8220;la delibera (…) relativa alla ripartizione in concreto delle spese condominiali, ove adottata in violazione dei criteri già stabiliti, deve considerarsi **annullabile**, non incidendo sui criteri generali da adottare nel rispetto dell’art. 1123 c.c., e la relativa impugnazione va proposta nel termine di decadenza (trenta giorni) previsto dall’art. 1137 c.c.&#8221;_.

La Corte dà atto dell&#8217;esistenza di un contrapposto orientamento in base al quale **sono nulle per impossibilità dell&#8217;oggetto**, e non meramente annullabili (e perciò impugnabili anche oltre il termine di trenta giorni) **tutte le deliberazioni dell&#8217;assemblea comunque adottate in violazione dei criteri normativi o regolamentari di ripartizione delle spese**, in quanto in eccesso rispetto alle attribuzioni dell&#8217;assemblea, seppur limitate alla suddivisione di un determinato affare o di una specifica gestione (cfr. da ultimo Cass. 23 luglio 2019, n. 19832). Anche queste delibere, così come quelle c.d. &#8220;normative&#8221;, che prevedono l&#8217;adozione di criteri generali contrari a quelli legali o convenzionali (pacificamente nulle), incidono direttamente sui diritti inviolabili del singolo condomino.

### Ammissibilità dell&#8217;eccezione di nullità.

Con la seconda questione affrontata dalla Cassazione questa si domanda **se nel procedimento di opposizione a decreto ingiuntivo emesso per la riscossione dei contributi condominiali, il Giudice possa sindacare o rilevare le eventuali ragioni di nullità** della deliberazione assembleare di ripartizione delle spese su cui è fondata l&#8217;ingiunzione di pagamento, o se tale sindacato è riservato al giudice innanzi al quale è impugnata la delibera ai sensi dell&#8217;art. 1137 c.c. Può considerarsi assodato, infatti, che nel giudizio di opposizione, il condomino opponente non può far valere questioni attinenti all&#8217;annullabilità della delibera condominiale di approvazione dello stato di ripartizione (v. Cass. n. 22573/2016). L&#8217;ambito del giudizio di opposizione, infatti, è ristretto alla verifica della (perdurante) esistenza della deliberazione assembleare (Cass. S.U. n. 26629/2009). Il giudice deve quindi accogliere l&#8217;opposizione solo qualora la delibera condominiale sia stata annullata, o la sua efficacia esecutiva sia stata sospesa, dal giudice dell&#8217;impugnazione.  
Ma per quanto attiene la rilevabilità della nullità della delibera vi è contrasto giurisprudenziale. Secondo l&#8217;orientamento favorevole, infatti, è principio generale che la delibera nulla, ancorché non impugnata nei termini di legge, non possa ritenersi valida ed efficace (a differenza di quella annullabile che è valida ed efficace finché non viene annullata). L&#8217;orientamento contrario, invece, sottolinea il fatto che oggetto del giudizio davanti al giudice dell&#8217;opposizione è unicamente il pagamento delle spese dovute da ciascun condomino sulla base della ripartizione approvata dall&#8217;assemblea, mentre la nullità della delibera può essere oggetto solo del giudizio di impugnazione ex. art. 1137 c.c.

### Conclusioni: in attesa delle Sezioni Unite.

La soluzione di queste due questioni è fondamentale per individuare i limiti delle opposizioni ai decreti ingiuntivi richiesti dall&#8217;amministratore nei confronti dei condomini. Solo se le Sezioni Unite riconosceranno la nullità della delibera che abbia applicato criteri di riparto errati e se tale nullità potrà essere oggetto dell&#8217;esame del giudice dell&#8217;opposizione, il condomino ingiunto potrà sperare di uscire vincitore dal giudizio di opposizione. In caso contrario al condomino rimarrà la sola possibilità di impugnare la delibera nel termine di trenta giorni; in mancanza opporsi al decreto ingiuntivo sarà verosimilmente inutile. Restiamo in attesa della pronuncia delle Sezioni Unite.